===================
Kampanj - Belägring
===================

---------------------------------
Kort kampanj tänkt för Öde (Fate)
---------------------------------

Spelgruppen är ett gäng erfarna soldater med intressanta specialiteter, som blir skickade till en pågående belägring av en fiendeborg.

Bakgrunden är att kungen anser att denna belägring borde ha varit över för länge sedan, borgen borde ha fallit för länge sedan. Men underliga saker rapporteras därifrån, vilket får kungen misstänksam om att det finns förädare bland soldaterna som förklarar varför inte striden redan är vunnen.

Spelargruppens uppgift är att ta reda på vad som händer och varför inte belägringen är över för länge sedan.

Tanken är att äventyret börjar med sedvanliga intriger där meniga ifrågasätter befälen, och det ser på ytan ut att vara huvudproblemet. Men under ytan döljer sig något underligt, mörka krafter verkar vara i görningen.

Karaktärsskapandet
==================

När karaktärerna skapas så utgå ifrån att alla känner varandra sedan tidigare, då de alla är erfarna soldater. Använd processen beskriven i Fate grundregler, där gruppen själva får komma överens hur de känner varandra.

Tryck dock på att karaktärerna ska ha svagheter och/eller mörka sidor, dvs problem, som är personliga. Exempel som passar bra in i kampanjen:

- Testar gärna okända droger
- Lockas av det ockulta
- Smärta är det enda sättet att få sanna svar på
- När gränsen väl är nådd, då blir jag okontrollerbart våldsam

Försök se till att spelakaraktärerna blir olika och kompletterar varandra. De ska undersöka både folk och mysterier, så någon i gruppen bör ha bra färdighetsvärde i:

- Kontakter
- Bedraga
- Empati
- Undersöka
- Mysticism
- Uppmärksamma

Alla bör ha någorlunda bra i slåss och skjuta, eftersom de är erfarna soldater.

Upplägget
=========

Det är en mindre borg mitt på en större slätt som är omringad av egna trupper. Belägringen har pågått i månader, och de visar ingen antydan till att vilja ge upp. Alla försök att attackera har orsakat stora förluster, och ingen kan riktigt förklara varför. Det känns som att fienden vet vad man försöker göra, vilket har orsakat spekulationer kring att det finns förrädare i de egna leden.

Sanningen är att det visst finns förrädare, men det är bara halva orsaken till förlusterna. Det finns också mörk magi som hjälper till. Den gör soldaterna demoraliserade, misstänksamma och ofokuserade. Det blir ständiga interna konflikter som gör att inget blir gjort ordentligt, och order följs inte.

Magin kommer från en ruin som ligger några hundra meter från borgen. Man har gjort försök att genomsöka ruinerna men ingen som har försökt det har kommit tillbaka. Det finns en tunnel mellan ruinen och borgen, och det är genom denna tunnel som borgen kan förse sig med mat och därmed klara så lång belägring.

Själva borgen är ganska liten men gediget byggd, och till med krigsmaskiner har svårt att rå på den. Stenbumlingar som kastas mot den studsar bara av väggarna eller taken, utan att göra någon ordentlig skada. Eld som kastats in har släckts ganska omgående.

Befälen
=======

De befäl som spelarna kommer att ha mest att göra med är:

Loke Järnnäve
   Kräver disciplin med järnhand, är hård till den grad att vissa upplever honom som sadistisk. Utnyttjar gärna penalism som straff, och utdömer ofta hårda straff för även mindre brott. Har redan avrättat ett antal soldater för att de inte följt order. Förutsätter att folk kommer att bete sig illa till motsatsen bevisats. Uppskattar ärlighet, mod och lojalitet. Är själv ärlig, rättfram och modig.

Sven von Swärdh
   Adelsriddare som håller högt på ridderligheten. Är ganska oerfaren men anser sig vara överlägsen i egenskap av adelsman, och tål inte att andra ger honom order. Anser sig vara modig, men när det kommer till kritan är han inte det. Vill dock aldrig erkänna sina fel och brister. Han är dock mycket duktig på att hantera svärd.

Lars Ytterdal
   Duktig på att känna av stämningen, väldigt diplomatisk och bra på att tala. Mycket omtyckt som befäl. Är en bra strateg. Får ofta medla mellan Loke och Sven. Är mån om att lära känna alla nyanlända, och komma ihåg dem vid namn. Ställer gärna upp som bollplank om man har några bekymmer att dryfta.

Arvid Järnnäve
   Lokes son. Är i mycket som sin far, men mer sansad. Han gillar att få saker gjorda, snabbt och effektivt. Är mån om sina undersåtar, men kräver mycket av dem. Blir besviken om man inte gjort sitt yttersta.

